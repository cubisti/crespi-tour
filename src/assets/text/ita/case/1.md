**Case operaie e dei dirigenti**:
Le case realizzate per gli operai che lavoravano
nell'opificio del villaggio costituiscono la maggior parte
degli edifici. Negli anni 80 del 1800 Silvio Crespi volle
abbandonare il modello abitativo plurifamiliare dei
palazzotti, privilegiando la realizzazione di case
indipendenti per consentire migliori condizioni abitative e
un maggior controllo dei dipendenti.
Tutte le case sono situate all'interno di lotti rettangolari
uniti a formare piccoli isolati, delimitati dalla rete
stradale. Originariamente lo spazio intorno a questi edifici
era destinato ad ospitare un orto, utile, secondo la visione
dei Crespi, agli operai per passare più tempo all'aria
aperta e per consentire loro una maggiore indipendenza
economica: allo stesso tempo serviva anche per consentire
loro di impiegare il tempo libero in maniera fruttuosa, così
da limitare il rischio di comportamenti sgraditi
all'imprenditore.
Le case per i dirigenti sono quelle più grandi e più curate
dal punto di vista decorativo, dopo la casa padronale.
Sono situate nella zona sud-orientale del villaggio e son
state probabilmente progettate da Ernesto Pirovano.
Presentano piante asimmetriche e diversi elementi aggettanti
(verande e balconi).
