Dalla zona inferiore del mausoleo, a cui si accede attraverso un imponente scalinata a tre
piani degradanti, si raggiunge il secondo ordine, preceduto da una ricca porta in
bronzo che dà accesso alla cappella per le funzioni religiose ed alle scale discendenti
alla cripta. Il livello superiore è ornato da tre statue che impersonano le tre virtù
teologali (fede, speranza e carità) ed il culmine del sepolcreto propone un dado sul
quale, per ciascuno dei lati, è stato scolpito il simbolo della redenzione cristiana (la
croce). Intorno al mausoleo sorgono i vari "campi santi", delimitati da siepi di mirto
molto curate che toglievano al luogo un po' della particolare malinconia e che
davano, invece, un aspetto quasi da giardino all'italiana. Al loro interno vennero
costruite le tombe per tutti gli abitanti del villaggio, mentre solo adiacenti alle mura
cimiteriali i monumenti di chi aveva scelto una tomba più distinta venivano fatte
tutte in pregiato marmo di Carrara e ricchi di interessanti epigrafi. Nella fascia
centrale delle tombe vennero sepolti numerosi bambini, morti per epidemie di
febbre spagnola (1919) e di gastroenterite (1928-1932). Quello che quindi nacque
per motivi di praticità, e da precise necessità congiunturali e strutturali, venne, in
pieno "stile Crespi", trasformato e risolto con un qualcosa di "bello a vedersi".