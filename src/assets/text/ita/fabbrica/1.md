Cristoforo Benigno Crespi acquistò nel 1877 85 ettari di terra sulle
rive dell’Adda e iniziò la costruzione di uno stabilimento per la
lavorazione del cotone che venne inaugurato nel 1878. La vicinanza
dell’Adda fu fondamentale perché è dalla corrente del fiume che
viene tratta la forza motrice necessaria alle macchine. Inizialmente
tale forza venne sfruttata grazie al salto tecnologico con lo
sfruttamento dell’acqua per ottenere la corrente elettrica. Attorno
alla fabbrica i Crespi iniziarono a costruire il villaggio operaio,si
tratta di un vero e proprio paese,destinato ad essere abitato
esclusivamente dai dipendenti. Il villaggio venne costruito come città ideale in cui sono presenti tutti i
servizi necessari senza spese aggiuntive per i dipendenti.L’attività del cotonificio prospera e nel frattempo si
procede all’ampliamento sia del villaggio che degli stabilimenti.Nel 1909 avvenne il grande salto tecnologico
con l’ammodernamento di tutti i macchinari a corrente elettrica. E’ l’anno in cui si inaugurò la centrale
idroelettrica che fornì corrente alle macchine e (gratuitamente) all’intero villaggio. La centrale fu progettata
da Pietro Brunati ed ospita tre turbine Francis ad asse verticale prodotte dalla Brown Boveri da 1000 Kw
ciascuna. Le turbine funzionarono per circa cento anni sino alla dismissione dell’impianto nel 2003. Il
pavimento della centrale elettrica, dove spiccano le tre turbine, è realizzato in parquet. Nel villaggio Crespi
si lavora, si vive e si muore. A chiudere il ciclo integrato dell’esistenza in questo luogo manca solo il
cimitero, progettato da Gaetano Moretti, che venne inaugurato nel 1908. Nel 1930, a seguito di una
profonda crisi, lo stabilimento passa dalla proprietà della famiglia Crespi a quella della Banca Commerciale
Italiana. Nel 1995 il villaggio di Crespi venne inserito dall’UNESCO
tra i siti patrimonio dell’Umanità. Si arriva, nel 2003, alla chiusura
definitiva dello stabilimento con la procedura di fallimento
dell’ultima proprietà (il gruppo Polli) mentre il villaggio fu alienato,
come proprietà, ai privati sin dal 1975. Dopo anni di abbandono,
segnati da atti di vandalismo che deturpano soprattutto gli uffici,
nel 2013 la fabbrica viene acquistata dal Gruppo Percassi che
intende ristrutturarla per renderla il proprio quartier generale.