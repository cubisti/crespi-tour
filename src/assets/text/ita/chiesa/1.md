**La chiesa**, dedicata al Santissimo nome di Maria, fu costruita tra la primavera del 1891 e il 1893 sotto la
direzione dell'ingegnere Pietro Brunati. Cristoforo Benigno Crespi volle che la chiesa del villaggio fosse una
copia esatta del Santuario di Santa Maria di Piazza di Busto Arsizio, sua città natale, chiesa in stile
bramantesco già all'epoca dichiarata monumento nazionale come opera dei primi anni del XVI secolo. La
riproduzione dell'edificio avvenne scrupolosamente sia nelle dimensioni che nei più minuti particolari
architettonici e decorativi; la sola variante introdotta fu nell'avere tenuto il piano del pavimento rialzato di
0,70 m sul piano della piazza circostante mediante l'aggiunta di una zoccolatura in ceppo locale e di una
scalinata in marmo di Verona in corrispondenza della porta di ingresso. Tutte le vetrate che illuminano la
chiesa sono di vetro antico del diametro di circa 12 cm e tutte provenienti dalla demolizione di vecchie
fabbriche.